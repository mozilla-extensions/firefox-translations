<p>Eestis ja Hispaanias peeti kinni neli Kemerovo grupeeringu liiget</p>
<p>Postimehe andmetel pidas politsei Hispaanias kinni Eesti allilmas tegutseva niinimetatud Kemerovo grupeeringu juhi Slava Gulevitši, keda kuritegelikus maailmas tuntakse Slava Kemerovski nime all.</p>
<p>Hispaanias kinni peetud Gulevitš vahistati kohtu loal.</p>
<p>Eile võttis kohus ka kolm Eestis kinni peetud kahtlustatavat vahi alla.</p>
<p>Kahtlustuse järgi on tegemist niinimetatud Kemerovo kuritegeliku ühenduse liikmetega vanuses 27-57 eluaastat, kes panevad peamiselt toime narkokuritegusid.</p>
<p>Hispaanias Malaga provintsis Mijases peeti kinni kuritegeliku ühenduse väidetav juht.</p>
<p>Eestis peeti kahtlustatavana kinni kolm meest, neist üks on kogutud andmete kohaselt kuritegeliku ühenduse juhtfiguur ning kaks on kuritegeliku ühenduse liikmed.</p>
<p>Kogutud andmed viitavad sellele, et kuritegelikus ühenduses olid selgelt ära jaotatud ülesanded ja rollid.</p>
<p>Kuritegeliku ühenduse tegevuse eesmärk oli toime panna narkokuritegusid ning seeläbi teenida kriminaaltulu", kommenteeris kriminaalasja kohtueelse menetluse juht, riigiprokurör Vahur Verte.</p>
<p>"Me ei välista, et kõnealuses kriminaalasjas kahtlustatavate ring suureneb", lisas prokurör.</p>
